　　道枢卷之十六
　　至游子曾V集
　　灵源篇
　　太极布妙，人得其；葆炼元和，持之勿失。
　　何真人何仙姑也曰：命之蒂在乎真息者也。太极布妙，人得其一，而勿失者，善持也。官室虚闲，则其神自居矣，烹熬其灵府，则其血液斯枯矣，悲喜思虑所以蠹其形者也，苟迷而不知，则其气乱而精神无所据矣，元和竭而神斯去矣，方其萌芽脆弱须含畜焉。吾之根识者易於变迁，故未有美稼生於荒田者也。故九年而足乎火之候，玄应无心，其神速矣。真心者，无心也。动静两忘者，离乎欲也。神者，性也。气者，命也。神不外驰，则气定#1矣。二物者，其谁亲乎？失之何以为本哉？混合为一，而复忘其一，则可以同化元之出没，彻金贯石不为难焉。坐在立亡犹倏忽焉。此道也，易知而难行也。行忘其所行，道斯毕矣。若夫闭气数息，非吾所谓道也。专气致柔，则其神自留，往来之真息斯休休然矣。久之，绵绵归於元命，於是灵泉不汲而自流。
　　夫三万六千者，大功也，阴阳节候在其中矣。蒸融乎关脉，以变其筋骨，则光明无不通矣。三彭出乎阴尸之宅，万国朝於赤帝之宫，真人来於丹台，此岂一朝一夕所致哉？惟吾本真而已。故战胜其魔者，吾之慧力与夫虚淡而然欤。其初何以为铁基耶？念中之境须自除焉，梦中之神须自执焉。不荡不凝者，大要也；不方不圆者，玄道也。元和内运则以成其真呼吸，而求於外者非道也。元气不止则神不安矣，蠹木无根则柯叶槁矣。夫涕唾也，精血也。执本穷元，亦一而已矣。随时变化，由吾之心焉。故在体，感热斯为汗矣；在目，感悲斯为相矣；在肾，感合斯为精矣；在鼻，感风斯为涕矣；纵横流转以润其身。惟其至也，不出於神水，此神妙难言者也。真气者，能资人之生，吾恬淡无私，斋戒以宁其心，节其语言，於是得酝酬甘露之浆，饥渴除而真素见矣。其初勤苦乎修练，及功之成则逍遥焉。勤苦之中当复闲焉，以养其元神。吾之心何以得闲乎？斯纵擒在我者也。吾之用内何也？泰然而修大定者也。形神未能俱全，吾不了其命则了其性乎？彼多能者，与修行之路背而驰者也，其犹烟雾不能成雨露矣。修练之要以神气为本，神气不安则徒劳者也。无中之妙有，其难执欤。养婴儿者，必护其母欤。吾尝喊俊辨，黜聪明，养其精神为愚，其成与不成，无必取焉。无必取，其质自延矣。有必取，斯神仙矣。有必无必，惟坚其心；则神真不散而朝元者也。