汪东亭论《灵源大道歌》
　　汪东亭曰：《大道歌》，又谓刘祖海蟾着，名《至真歌》。余以理论，今观历代丹书，凡有女真着作，皆是言汞不言铅，言水不言火。盖女真身属坤体，故不便言阳火，而只说阴符也。惟独此歌，更是洗刷净尽，通篇而无一字及铅，所说无非真汞一物。且灵源者，经云，灵源，泉窟也。盖泉窟即神水之根也。《歌》云：“神水难言识者稀”，又云：“感热感悲感念感风，纵横流转润一身，到头不出于神水”。此皆祖述《悟真》：“本是水银一味，周流遍历诸辰，阴阳数足自通神，出入不离玄牝”。盖玄牝即是灵源泉窟也。且至真者，经云：至真之阳也。此歌一味真阴，与至真两字，有何干涉？余谓文逸仙姑所作，确不疑也。况刘祖着《还金篇》、《还丹歌》，皆是铅汞对待，何独此歌言汞而不言铅也？或曰：岂不是孤阴乎？曰：李真人解《阴符经》云：“阴符者，指阳火言也”。又曰：“言阴符者，阳火在其中也”。究到实际，父母未生前一个无有，圣人强图之，如此而已，曰无极，又曰“视不见，听不闻，搏不得，不可致诘”。噫！丹书万卷，种种异言，皆象言耳。纸上皮毛，空中楼阁，不遇真师，何处下手乎？（摘自《道统大成总集》）
